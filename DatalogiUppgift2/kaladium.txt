Kaladium – fakta och sködselråd
Den tropiska växten Kaladium hamnar lätt i blickfånget med sina skira blad, fantastiska mönster och vackra färgkombinationer. Det faktum att Kaladium är en knölväxt som går i vintervila, gör plantan extra intressant för oss som älskar växter.
Vetenskapligt namn (Latin): Caladium 
Familj: Kallaväxter (Araceae) 
Inte utan anledning har Kaladium blivit en av de mest trendiga växterna just nu. Dess hjärtformade, tunna blad i levande färger och mönster i grönt, vitt, rosa och rött, skapar en slående kontrast till klassiska gröna växter i hemmet.  
En sak är bra att känna till: Kaladiums växtsaft kan vara irriterande, så håll den utom räckhåll för små barn och djur.
Skötselråd för Kaladium
Kaladium bjuder på spektakulära blad från vår till höst, och behöver sedan några månaders vila. Att den kräver lite olika behandling beroende på säsong, bidrar till att växten är extra populär bland växtintresserade. Om du låter Kaladium få sin vintervila så kommer den vakna till liv på ett imponerande sätt till våren.
Var trivs Kaladium bäst?
Vår och sommar är Kaladiums tid i rampljuset. Eftersom det är en tropisk växt så trivs den bäst i en ljus, fuktig och varm miljö, som så mycket som möjligt liknar ett tropiskt klimat.
Ljus
Trivs bra i lätt skugga, men kräver mycket indirekt ljus för att bevara sina starka färger. Undvik direkt solljus som kan bränna de tunna bladen. Oftast fungerar det bra att placera Kaladium en bit in i rummet, eller i ett fönster i norr- eller österläge.
Temperatur
Kaladium trivs i vanlig rumstemperatur, omkring 20–24 grader. Lite extra värme kan hjälpa plantan att gro igen efter vintervilan.
Luftfuktighet
Hög luftfuktighet är allra bäst. Spraya gärna ljummet vatten på bladen några gånger i veckan. Ett annat tips är att placera ett glas eller en skål med vatten bredvid plantan, eller att skaffa en luftfuktare. Kaladium trivs inte i torr luft så se till att den inte står för nära en braskamin, värmepump eller element.
Hur ska Kaladium vattnas?
Växten trivs bäst med jämn fuktighet, och jorden ska inte låtas torka under växtperioden. Vattna gärna din Kaladium med ljummet vatten 2 till 3 gånger i veckan under våren och sommaren. Tropiska växter gillar inte kallt vatten, så det är viktigt att se till att vattnet är ljummet.
Vattna helst underifrån. Vattna i krukfatet om du har en kruka med hål i botten och ett fat under. Annars vattnar du i ytterkrukan. Låt det gå en liten stund och häll sedan bort vattnet som inte har sugits upp av växten.  
Jord och gödsel för Kaladium
Kaladium trivs i väldränerad jord. Vi rekommenderar vanlig blomjord. För att göra jorden lite extra väldränerad och luftig, kan du blanda ut jorden med cirka en fjärdedel Perlite.
När plantan har börjat växa till sig, kan du börja ge den lite näring för att den ska fortsätta växa fint. Det räcker att tillsätta lite flytande växtnäring till vattningen var tredje vecka. 
Så här övervintrar du Kaladium
Kaladium vissnar som regel ner när hösten kommer och dagarna blir kortare. Det är helt naturligt, eftersom det är en knölväxt. Den tappar bladen och sparar all energi i knölarna, för att sedan återuppstå när vårsolen tittar fram.
Om du vill njuta av de vackra bladen lite längre på hösten kan du prova att använda växtbelysning för att förlänga säsongen.  
När bladen har vissnat, är det dags för plantan att vila. Det kan den göra med eller utan jord.
Förvara Kaladium-knölar utan jord
Sluta vattna din Kaladium när den börjar vissna på hösten, och klipp av bladen i takt med att de vissnar ner. Efter en månad kan du plocka upp knölarna från den torra jorden och klippa av rötter och stjälkrester. Torka knölarna i rumstemperatur i några veckor och lägg dem sedan i en papperspåse tillsammans med lite Perlite. Placera knölarna på en torr, mörk och sval plats, men inte kallare än 15 grader.  
Övervintra Kaladium i jord
Det går också bra att låta knölarna vara kvar i jorden över vintern. Ställ då krukan på en sval och förhållandevis mörk plats, och vattna sparsamt. Känn gärna på krukan emellanåt. Om den är lätt kan du ge plantan en liten skvätt vatten, men bara så att jorden blir lite lätt fuktig. Om krukan är tung så låter du helt bli att vattna.
Plantera om Kaladium när våren kommer 
När våren kommer planterar du knölarna i väldränerad jord, ca 2-4 cm djupt. Om du har övervintrat din Kaladium i jord så är det en bra idé att plantera om knölarna i ny näringsrik jord. Blanda gärna i Perlite i jorden, för att göra den extra porös och luftig. För att knölarna ska vakna till liv och gro så behövs det mycket värme – helst uppåt 20 grader eller mer i jorden, så placera plantan i ett varmt rum eller ställ krukan på en värmematta. 
Dela Kaladium för att få flera plantor
Kaladium förökar sig genom att skapa fler knölar under växtsäsongen. Genom att separera knölarna från varandra inför vintervilan, får du fler knölar att plantera på våren. På så sätt får du fler plantor varje säsong! 
Vanliga växtproblem
Om bladen börjar sloka under växtsäsongen, har plantan troligtvis fått för lite vatten. Till skillnad från många andra gröna växter, klarar inte Kaladium att torka upp mellan vattningarna. I värsta fall tolkar den torkan i jorden som att vintern är på väg, och går i vintervila för tidigt på säsongen.
Kaladium är inte särskilt utsatt för skadedjur, men som de flesta plantor kan den drabbas av bladlöss och spinnkvalster. Som regel räcker det att spraya miljövänlig såpablandning på bladen för att bli av med ohyran.
Läs också:
Ohyra och skadedjur på inomhusväxter – så blir du av med dem
Fakta om Kaladium
Kaladium har sitt ursprung i Sydamerikas regnskogar.
Kaladium-knölarna betygssätts efter storlek. Ju större knöl, desto bättre kvalitet. En stor knöl får fler och maffigare blad än en liten.
Kaladium är nära besläktad med en annan trendig växt; Alokasia.
Det finns söver 1000 namngivna sorter av Kaladium, med olika färgställningar, bladteckningar och mönster.