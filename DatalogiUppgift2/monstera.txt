Monstera – fakta och sködselråd
Monstera är en fantastisk växt som har blivit otroligt populär på senare år. De stora, gröna och flikiga bladen utmärker denna planta och har även gett den smeknamnet ”Adams revben”.
Vetenskapligt namn (Latin): Monstera delicosa
Familj: Kallaväxter (Araceae)
Monstera, en populär trotjänare
Idag kan man se Monstera delicosa i mångas hem och det är lätt att förstå varför. Växten är oerhört lättskött och framförallt mycket dekorativ. För dig som letar efter en vacker växt som tar hand om sig själv utan större hjälp är monstera ett bra val och det är ingen slump att det är en av våra mest populära gröna växter.
Bladen blir ofta så stora som en halvmeter i diameter och plantan kan växa sig närmare 10 meter hög under rätt förutsättningar. En av anledningarna till att bladen har naturliga hål och flikar tros bero på att den härstammar från platser där det blåser mycket.
Att plantera monstera
Plantera med innerkruka
Ett av alternativen är att ta en ytterkruka med hål i botten som du sedan täcker med ett lager av grus eller eventuellt krukskärvor. Ställ sedan ner din monstera i en innerkruka och ställ den stora krukan på ett växtfat så att vattnet har någonstans att ta vägen när du vattnar. Du kan börja med att vattna växten direkt efter plantering.
Plantera utan innerkruka
Ett annat sätt att plantera din monstera på är att ta en ytterkruka med hål, täcka botten med krukskärvor eller grus samt hälla i en del färsk krukjord. Därefter tar du din monstera, tar ur växten ur sin innerkruka försiktigt, för att sedan ställa ner jordklumpen i ytterkrukan. Fyll sedan på med mer jord runtomkring jordklumpen och lite till ovanpå så att det blir jämnt. Avsluta med att trycka till jorden med händerna så att cirka 3 centimeter lämnas högst upp till krukkanten. Avsluta med att vattna.
Skötselråd monstera
Att monstera blivit en av våra mest populära inomhusväxter är enkelt att förstå. Den storbladiga växten är både dekorativ och enkel att sköta om. Här behövs inga gröna fingrar eller avancerade skötselråd för att lyckas. Men som alla andra växter behöver även monstera en del skötsel för att trivas.
Ljusbehov
Mycket solljus men helst inte där den står direkt i den varma eftermiddagssolen. Med andra ord – sol på morgon och förmiddag men skugga under eftermiddagen. Ställ inte växten direkt i fönstret, utan cirka 2-3 meter in i rummet från fönstret. Med lite avstånd till fönstret får växten lagom med både skugga och solljus.
Värmebehov
Monsteran trivs mycket bra om den får lite värme, har du golvvärme i huset är detta en optimal plats, annars är temperaturer mellan 18 och 23 grader generellt bra.
Fukt
Den vill också gärna ha fukt, du kan med fördel spraya växtens blad med vatten flera gånger om dagen. Ju fuktigare klimat växten står i, desto större blir bladen. Ett tips är att ha en liten sprayflaska bredvid växten så är det enkelt att gå förbi och spraya.
Vattning
I övrigt är det bara vanlig vattning som gäller när jorden känns torr. Varannan vecka behövs även växtnäring för den säsong du befinner dig i.
Vindusblad
Ta sticklingar och ge bort
Klart att du ska dela med dig av din vackra monstera till dina vänner! Att ta sticklingar från monstera är enkelt. Det du ska göra är att dela monstera, något du enkelt gör då växten får spontana skott. Sära försiktigt på de nya skotten och gräv upp dem. Sedan sätter du helt enkelt ner skottet i en ny kruka och planterar på samma sätt som från början. Monstera växer naturligt sett väldigt spretigt och det är lätt att passa på att dela på växtkropparna allteftersom. Du kan även klippa av en stjälk och ställa i en vas. Med tiden kommer den få mängder av små rötter, då kan du plantera den i en kruka.
Se hur trädgårdsmästaren tar sticklingar i vårt trädgårdsprogram:
Vill du se fler avsnitt? Logga in på Mina sidor
Bra att veta om monstera
Den vackra tropiska växten Monstera delicosa passar hos de flesta, men det finns en del saker att känna till. Visste du exempelvis att Monstera delicosa växer som en lian och liksom klättrar på andra växter? Även om många vill ha monstera för dess vackra blad kan denna växt också bära frukt, en ätbar frukt som liknar en kotte. När frukten är omogen kan den dock vara giftig. Om frukten blir helt mogen har den en god smak som påminner om banan och ananas.
Rak eller yvig?
Monstera växer som sagt som lianer och de gillar att klättra på andra växter. Om du inte stöttar upp växten med växtpinnar kommer den växa yvigt och få grenar och blad hit och dit. Detta är väldigt vackert och något många gillar. Men om du har ont om plats hemma kan det vara bättre att stötta upp växten så att den växer upprätt. Monstera är flerårig och kan bli väldigt stor. Om du tycker att växten blivit alldeles för stor går det bra att toppklippa den.